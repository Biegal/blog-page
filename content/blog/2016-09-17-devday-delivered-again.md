---
author: "Marcin Biegała"
categories:
  - NoCode
  - Event
date: "2016-09-17T00:00:31+02:00"
description: ""
title: "DevDay dowiózł jak zawsze"
type: "post"
slug: "devday-dowiozl-jak-zawsze"
aliases:
  - /2016-09-17-devday-delivered-again/
---

# DevDay dowiózł jak zawsze!

**W sumie to mógłbym nic więcej nie pisać, jako że to zdanie dość dobrze opisuje całe wydarzenie :)**  
Jak możecie się już domyśleć brałem udział w tegorocznej edycji konferencji DevDay i było naprawdę dobrze!  
Aby promować kulturę feedbacku, poniżej parę słów o edycji 2016.  

Z reguły nie opisuje nic związanego z miejscem, jedzeniem czy 'technicznymi' rzeczami, jako że konferencje to przede wszystkim możliwość zainspirowania się i naładowania dev-baterii. Ale tym razem robię wyjątek, ponieważ DevDay przeniósł się do kina i była to absolutnie świetna decyzja!  
Do tej pory nie oglądałem jeszcze prelekcji w tak komfortowych warunkach, w wygodnych fotelach, ze slajdami na wielkim kinowym ekranie.  
**Super wrażenie!**  

Ale zacznijmy od początku.  

# Warsztaty

W tym roku po raz pierwszy brałem udział w dniu warsztatowym. Konkretnie były to warsztaty z REACT+REDUX prowadzone przez Brian'a Holt. Nie ma co rozprawiać o organizacji, bo to co robią Michał i Rafał jest zawsze dopięte na ostatni guzik. Warsztaty były również solidnie poprowadzone.  
Wyglądało na to, że cały plan na zajęcia był przemyślany wcześniej. Poziom trudności rósł powoli, a my mieliśmy okazję dotknięcia różnych części programowania aplikacji webowej w tej technologii. Wszystkie potrzebne zasoby były już gotowe, a Brian sam przechodził przez ten sam materiał więc łatwo było zadawać pytania itp. Jedna rzecz, której mi brakowało to jakieś zadanie/zadania do samodzielnego wykonania. Z mojego doświadczenia wszystko wydaje się proste, gdy robisz to z całą grupą, ale gdy tylko próbujesz coś zrobić sam, zaczynają pojawiać się pierwsze wątpliwości i pytania.  
Dobrze, jeśli w takiej chwili ma się kogoś kto potrafi na nie odpowiedzieć.  

Równolegle prowadzone były dwa inne warsztaty: *'Internet of things - build it'* oraz *'Building scalable javascript apps'*. Nie wiem nic o tym związanym z JS, ale słyszałem, że ten o IoT był na poziomie i dał uczestnikom sporo frajdy.
Mój kolega wygrał nawet jakiś zestaw startowy z czujnikiem poziomu alkoholu ;) 

&nbsp;  
A wtedy się rozpoczęło!  

# Konferencja - Dzień 1
  

## Firing People - Zach Holman
Miękka, zabawna prelekcja o wszystkich złych rzeczach, które mogą się wydarzyć, gdy zostajesz zwolniony.  
Zach, jako były githubber, opowiadał nam jak to może wyglądać na własnym przykładzie. Co było dobre, a co poszło nie tak.  
Ale ta prelekcja to nie tylko opowiadanie historii. Zach podzielił się z widownią kilkoma poradami dla obu stron: i tych zwalnianych, i tych którzy muszą kogoś zwolnić.  
Była to interesująca sesja, głównie dlatego że nie jest to temat, który często widzi się na konferencjach.  
Pozytyw!

## React: Learn Once Write Anywhere - Brian Holt
Byłem trochę zawiedziony tą sesją. Po pierwsze, część tej prezentacji już 'widziałem' biorąc udział w warsztatach dzień wcześniej. Drugi problem wynikał chyba bardziej z nastawienia - być może po prostu czegoś innego się spodziewałem. Zobaczyliśmy reacta w konsoli, w przeglądarce, a także w prostych zastosowaniach VR. Problem w tym, że widzieliśmy tylko efekt końcowy, gotową aplikację. Jako programista miałem nadzieję zobaczyć choć trochę kodu, to jak różne platformy wynikowe wpływają na 'hacki' w kodzie, jakie mogą być pułapki itp.  
Nie chcę powiedzieć, czy sesja była dobra czy zła, bo mogę nie być obiektywny. Trzeba zobaczyć i ocenić samemu.

## Modern Performance Best Practices - Dustin Whittle
Geez ta sesja naprawdę miała tempo! :)  
Ale była dobra. Dużo, dużo wiedzy, dużo narzędzi, przykłady.  
Bardzo dobra sesja. Jedyny minus - hasło 'modern' jest chyba troszkę naciągane względem tej sesji, jako że większość technik powinna być już znana web developerom.

## NASA's Ant-Inspired Swarmie Robots - Kurt Leucht
To była bardzo interesująca prezentacja. Usłyszeliśmy, jak NASA używa algorytmów mrówkowych do budowania małych robotów, które potencjalnie mogłyby dokonywać badań powierzchni Marsa. Jedna rzecz, która bardzo zapadła mi w pamięć to, że nie zawsze musimy silić się na bardzo skomplikowane rozwiązania i wielkie budżety by rozwiązać problem. Czasem możemy po prostu się rozejrzeć wokół i sprawdzić, czy natura same nie rozwiązała już tego samego problemu.

## Backend-less Development Revisited - Tomasz Ducin
Bardzo przyjemna prezentacja. W sumie to nigdy sam nie myślałem o 'mockowaniu' API wykonując prace na frontendzie (pewnie dlatego, że z reguły sam robię obie strony), ale dzięki Tomaszowi mogłem posłuchać o różnych problemach związanych z podziałem pracy między backend, a frontend i jak możemy sobie z nimi poradzić.  
Dużym pozytywem były zaprezentowane 3 różne rozwiązania, tak że każdy może wybrać coś dla siebie.

## Remotely Agile - Marcin Bażydło
Jako że pracuję zdalnie od lat, ten temat był bliski mojemu sercu. Mogliśmy posłuchać o dobrych i złych aspektach pracy zdalnej w zwinnym zespole. Prezenter sprzedał nam kilka tipsów, których sam używa w swojej pracy. To co trochę mi przeszkadzało, to traktowanie scrum jako synonimu agile.

## Spaced repetition algorithm - Daniel Gaszewski
Tym razem dane nam było posłuchać o 'spaced repetition algorithm' (algorytm interwałowych powtórek?) czyli innymi słowy jak wyliczać przerwy pomiędzy przypominaniem sobie nowego materiału, aby go utrwalić w pamięci.  
Prezentacja ok, ale bez szału.

## Statistical Forecasting: Estimating Made Easy - Will Griffiths
To była dość interesująca sesja. Nie jestem wielkim fanem estymacji, zwłaszcza jeśli to tożsame z długimi spotkaniami i wieloma dyskusjami. Dlatego też byłem zaintrygowany tytułem tej sesji. Mogliśmy posłuchać o zautomatyzowanym podejściu do tego procesu, który jest wykorzystywany w firmie prelegenta. W kilku słowach, używają systemu do śledzenia zadań, aby wyliczyć średnią ilość czasu spędzonego na zadaniu. Na tej podstawie, wyliczane jest prawdopodobieństwo z jakim zadanie zajmie 1,2,3 dni itd. Po tym, generowana jest losowa wartość z pewnymi wagami by dostać nową estymatę. Ponoć rozwiązuje to problem ludzi, którzy podają zbyt małe estymaty (czyli są zbyt optymistyczni;).  
Dla mnie to trochę dużo zachodu, żeby opakować generator liczb losowych.  

## Optimism - Reginald Braithwaite
To sesja zamykająca pierwszy dzień konferencji. "Pozytywne nastawienie" i radość z pracy to temat bardzo mi bliski. Reginald opowiadał, że nikt nie rodzi się optymistą. ale możemy się tej "umiejętności" nauczyć i ją ćwiczyć.  
Jak to podsumować? Powiedzmy, że już zamówiłem książkę wspomnianą przez Reginalda w jego prezentacji ;)  
Naprawdę polecam tą sesję, jako że bycie lepszym developerem, zaczyna się od bycia lepszym człowiekiem.

&nbsp;    
# Konferencja - Dzień 2

## We Are The Explorers! - Kurt Leucht
Keynote dnia drugiego. Kurt (to kolejna po algorytmach mrówkowych w NASA sesja tego prelegenta) próbował opisać publiczności powody naszej (ludzkiej) eksploracji kosmosu cofając się do czasów dzikiego zachodu.  
W żadnym calu nie była to prelekcja techniczna, ale za to bardzo inspirująca.  
Nie powiem, że to sesja typy "musisz to obejrzeć", ale na pewno nie był to stracony czas.

## JavaScript Combinators - Reginald Braithwaite
To chyba sesja z największą ilością pokazanych fragmentów kodu ze wszystkich, w których uczestniczyłem w tej edycji. Zgadzam się z tematem prezentacji, że powinniśmy starać się pisać kod, z którego buduje się jak z klocków i który jest łatwy w odbiorze, ale jak na mój gust prezentowane przykłady poszły o krok za daleko.  
Niemniej interesująca sesja do obejrzenia.

## How Did You Find That? - Niall Merrigan
Wydaje mi się, że osoba Niall'a Merrigan nie potrzebuje większego przedstawienia. Jest zawsze świetnie przygotowany, a jego prelekcje są zabawne. Niall pokazał nam jak łatwo jest dostać się do wielu systemów czy urządzeń IoT, które są podłączone do Internetu bez żadnego zabezpieczenia. Ten bardzo poważny temat, został przedstawiony w ciekawy i zabawny sposób.  
Polecam!

Niestety to była moja ostatnia sesja na tegorocznym DevDay.  
Moim zdaniem, to była najlepsza edycja do tej pory. Nie wiem jak #debuggingCrew podniesie poprzeczkę w przyszłym roku, ale myślę, że muszą zacząć o tym myśleć już od poniedziałku.

Do zobaczenia na kolejnych edycjach!
